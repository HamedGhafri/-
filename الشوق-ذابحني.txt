يَـ موصلي رستاقنا هل في مجال؟
تسرع وتمشي في طريقن  مختصر

ابغاك توصلني دياري والعيال
والصحب والخلان وخيار البشر

الشوق ذابحني وقلبي في قتال
والصبر عندي قد نفد، وين الصبر؟

والشوق مثل الذيب ياكل ف الحلال
لا له مكان ولا زمان ولا عصر

مَحْدِن درى عن محنتي والحال حال
حالن عويصن يشبهه درس الجبر

في غربتي تأتي المشاكل والعضال
من دون قصد ودون علمن لا مفر

ياليت لي يا سايقي طيرن دلال 
حجمه كبير وسرعته مثل الصقر

اطير به صوب السفايل والشمال
واخذ علوم الناس من بدو وحضر